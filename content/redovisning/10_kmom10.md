---
---
Redovisning kmom10
=========================

## Krav 1, 2, 3

Det går att skapa en ny användare och logga in. Profilen kan uppdateras och det man kan uppdatera är att man kan lägga till en presentation samt byta lösenord (båda kräver att man fyller i nuvarande lösenord). Bilden är en gravatar. I menyn finns en länk till "Mina sidor" och "Logga ut" som endast visas när man är inloggad. Alla frågor är publika men för att kunna ställa en ny fråga, svara, rösta eller kommentera måste man vara inloggad.

Användarna ligger i databastabellen "User" och det finns en sida som visar alla användare. Om man klickar på en användare kommer man till profilsidan där man kan se bild, ranking och alla frågor, svar, kommentarer som personen har gjort samt länkar till dessa, plus antal röstningar. Om man är inne på sin egen profil kan man även redigera den.

En fråga kan ha en eller flera taggar. Dessa skrivs in separerade med mellanslag. Det finns en sida i menyn som visar alla taggar och om man klickar på taggarna kommer man till en sida som visar upp alla inlägg med den taggen. Taggarna finns i en tabellen "Tag" och kopplas ihop med frågorna genom "TagToQuestion"-tabellen.

En fråga kan ha många svar och varje fråga och svar kan i sin tur ha kommentarer. Det löste jag genom att ha en tabell vardera för Question, Answer och Comment. I Comment-tabellen lagras id för frågan/svaret samt typ, d.v.s. om det är en fråga eller ett svar. Jag har försökt göra relationen mellan de olika typen av inlägg tydlig genom att ha lite olika utseende på dem. Frågor, svar och kommentarer skrivs i Markdown. Jag valde att lägga in min MyTextFilter-klass från oophp-kursen. På översikten visas ett begränsat antal tecken av frågebeskrivningen.

På startsidan visar jag upp de tre senaste inläggen, de tio mest använda taggarna (med antal inlägg inom parentes) samt de fem mest aktiva användarna. Jag tolkade "mest aktiv" som "högst ranking". Det finns en about-sida med information om webbplatsen, repot och mig själv.

Jag har scaffoldat fram grunden till formulären och byggt vidare på dem. Databaskopplingen sker via active record och jag skapade även en egen MyActiveRecord-klass som extendar ActiveRecordModel. Metoderna kan då användas av alla klasser.

Kommandot "make test" passerar. Jag valde att ignorera mess detectorns camelCase-varningar för databasklasserna, eftersom jag tycker att jag följt konventionen för hur databaskolummner benämns (user_id istället för userId). Repot finns på GitHub och README-filen innehåller en instruktion för hur man installerar repot samt fyra gröna badges med länkar till CircleCI, Travis och Scrutinizer.

## Krav 4: Frågor och röstning

Ett svar kan märkas ut som ett accepterat svar genom att klicka på bock-ikonen, som då blir grön. Ett accepterat svar kan endast utses av den som skrivit frågan. Om man försöker acceptera två svar tas det första accepterade svaret bort. Accepted-statusen har jag löst genom en kolumn i Answer-tabellen som sätts som 0 som standard, men blir 1 då frågan är accepterad.

Man kan ge upvotes (+1) och downvotes (-1) på alla frågor, svar och kommentarer. För detta skapade jag en Vote-tabell där jag lägger in användar-id, post-id och typ (fråga/svar/kommentar) samt värde (1/-1). Rankingen och antal svar syns intill posten på startsidan och frågesidorna. Man kan inte rösta på sina egna frågor, svar och kommentarer.

Röstningen sker via Anax HTMLForm, där jag skapat ett AcceptForm och ett VoteForm. Sorteringen är också ett Anax-formulär där jag använt options. Sorteringsformuläret har dock ingen submitknapp utan jag la istället in javascript som autosubmittar när selected-status ändras. Det går både att sortera frågorna på översiktssidan samt svaren på frågesidan på både ranking och datum.

## Krav 5: Användare och poängsystem

Det finns ett poängsystem som baseras på användarens aktivitet. Jag har valt att sköta detta genom triggers som uppdaterar score i User-tabellen.

För att man inte ska kunna få ett bra rykte genom att spamma med meningslösa frågor, kommentarer och frågor gjorde jag ett system som endast ger 1p när man skriver en fråga, svar eller kommentar men varje upvote på frågan ger +3p. Vid downvote dras det av -3p. Jag lägger också till +1p till den som röstar eftersom röster kan hjälpa andra att avgöra om ett inlägg är bra eller inte. Om ett svar blir "accepterat" får man 10p. Dessa 10p försvinner förstås om ett annat svar skulle bli accepterat senare.

På användarens sida kan man se frågor, svar, kommentarer samt länkar till dessa. Man kan även se antal röstningar som gjorts och vilket rykte användaren har. Om man röstat +1 på ett inlägg och därefter ångrar sig och röstar -1 på samma inlägg räknas det som en röst (uppdatering).

### Poängöversikt
- Skriva fråga, svar, kommentar 1p
- Upvote 3p
- Downvote -3p
- Röst (till den som röstar) 1p
- Accepterat svar 10p


## Krav 6: Valfritt

Jag har främst fokuserat på utseendet, vilket nästan var ett måste eftersom det var så många element på framför allt frågesidorna. Utan en tydlig design blev det snabbt plottrigt och svårt att se hur frågor, svar och kommentarer hörde ihop, särskilt när all röstning och knappar också skulle in. Därför är det framför allt frågesidorna och röstningen jag lagt krut på även om jag försökt ha en genomtänkt design och genomtänkt flöde på hela siten.

Jag tog grunden från designkursens dark theme och hittade även inspiration från stackoverflow, framför allt vad det gäller ikonerna (röstningspilarna och bocken för accepterat svar). Ikonerna är vita, men bocken blir grön när ett svar är accepterat. Som inloggad användare ser man även om man redan har röstat på en post genom att pilen då är grön. Det görs genom funktioner som tar reda på om det redan finns en röst/accepted-status i databasen och baserat på det läggs det på en klass på röstningsknappen i formuläret som styr utseendet.

Jag gjorde även en del extra grejer som t.ex. la in sorteringen på översiktssidan med frågorna samt la till att sorteringsmenyn autosubmittar (det var lite krångel med det eftersom jag inte hittade något uppenbart sätt att göra det på med Anax-formuläret). Jag tolkade inte full CRUD som ett krav, men jag har ändå lagt till så man kan redigera eller radera (soft delete) frågor, kommentarer och svar. Om man är ägare till en fråga/kommentar/svar ser man ikoner för redigera/radera när man är inne på frågesidan. Det finns även länkar till alla frågor/kommentarer/svar på användarens profilsida.

Jag har även försökt lösa saker lite snyggt där jag haft möjlighet, t.ex. lagt in spärrar så att man bara ska kunna rösta en gång och att rösten ändras om man tidigare röstat +1 men istället röstar -1. Man kan inte heller rösta på sina egna frågor. Det ska inte heller gå att lägga in samma tagg flera gånger. Det finns en del sidebars som växlar innehåll beroende på om man är inloggad eller inte. Om man t.ex. är inne på en fråga men inte är inloggad visas loginrutan, annars får man en länk till sin profilsida. Menyalternativen ändras beroende på inloggningsstatus. Jag har även lagt in redirects som sparar lite klick, så om man t.ex. redigerar en fråga, svar eller kommentar skickas man därefter tillbaka till frågan. Överlag har krutet alltså lagts på att göra allt lite snyggare och smidigare.


## Om projektet

Jag upplevde projektet som tidskrävande och det krävde en hel del planering. Konceptet med forum kändes roligt, men samtidigt vet jag inte om det var så centralt för kursen med tanke på vad vi gjort i tidigare kursmoment med egna moduler, testning och DI. Självklart hade jag kunnat fokusera på de sakerna ändå, men projektet var redan så pass stort att jag la fokus på de faktiska kraven och på att få allt att fungera och se snyggt ut. Det blev därmed inte så mycket tid över till kodoptimering. Dock fick jag ju utforska Anax-modulerna mer på egen hand för att lösa kraven, så på det viset var det ju en fortsättning på det vi gjort tidigare. Att bestämma det sista kravet själv var kul och uppskattas, även om det kanske blir lite svårt att veta vad som är lagom nivå.

Mitt största problem var egentligen att jag åkte på covid en vecka in i kursen och är sjuk än, vilket har gjort jag inte riktigt orkat köra projektet i full fart som jag brukar, utan istället har jag jobbat utspritt under en väldigt lång period. Det har gjort att jag nästan glömt bort vad jag höll på med mellan varven och allmänt haft lite sämre tålamod med saker, så det satte nog sina spår och gjorde att projektet kändes knepigare än vanligt.

## Om kursen

Att jobba med API:erna, bygga moduler och lära sig hantera DI kändes roligt och användbart, så det hade varit kul att fortsätta med det i projektet. De utökade läs- och skrivuppgifterna gav väldigt mycket och var ett bra inslag, särskilt eftersom vi inte jobbar i de stora ramverken.

Arbetsbelastningen var lite skev, så det skulle kunna jämnas ut. De tre första kursmomenten var betydligt mer tidskrävande än de tre sista. Det har varit mycket testning i flera av kurserna vi läst, men det blir aldrig riktigt tid till att fokusera på vad som egentligen är bra tester. Jag tyckte också att övergången till mockningen var lite otydlig, så jag var lite sen på bollen och gjorde det nog ett kursmoment "för sent". Projektet var som sagt roligt, men kunde haft mer koppling till saker vi gjort tidigare i kursen. Överlag är jag nöjd med kursen och ger den 7/10.
