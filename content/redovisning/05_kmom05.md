---
---
Redovisning kmom05
=========================

## CI-kedja

Vi använde både Travis och Scrutinizer i kursen jsramverk. Jag stötte då på en hel del problem med dem, men i denna kurs flöt det på betydligt bättre. Det enda problemet jag hade nu var egentligen med mina sample-filer. Tanken med dem har varit att man själv lägger in sina API-nycklar i dem och därefter tar bort ordet "sample" från filnamnet. Dessa filer laddas inte upp på GitHub, till skillnad från sample-filerna. Problemet var att byggtjänsterna försökte bygga min modul med hjälp av filer som inte ännu hade skapats. Som tur är behövdes ju inte API-nycklarna på grund av mockningen som jag gjorde i förra kursmomentet, så det gick snabbt att få till en lösning som fick testerna att rulla. Förutom Travis och Scrutinizer la jag även in CircleCI.

## Tjänster

Av alla tjänster vi har använt upplever jag Scrutinizer som mest komplett och trevligt att använda. Jag uppskattar att man får konkreta tips på problem att åtgärda och kan följa utvecklingen och se om kodkvaliteten förändras över tid. Även om alla förslag kanske inte är lika relevanta (t.ex. klagade den på konstruktionen *$this->get(“configuration”)* då den tolkade *$this* som en variabel som inte var definierad) ger det en bra indikation på om kodkvaliteten minskar eller ökar och vilka delar av koden som kan behöva extra översyn. Det är också bra att få notiser ifall något plötsligt skulle ändras, vilket kanske är extra viktigt om man är flera personer i ett utvecklingsprojekt och man själv inte har detaljkoll på alla delar och förändringar.

Vad det gäller Travis fick jag ett xdebug-relaterat problem, men hittade en tillfällig lösning på Discord, vilket gjorde att testerna gick igenom. Dock genererar den fortfarande massor av felmeddelanden. Tyvärr upplevde jag även att Travis blivit otroligt långsamt. Tjänsten verkade inte titta efter nya commits särskilt ofta och även om man triggade körningarna manuellt hamnade de bara i en väldigt långsam kö. Det gjorde att användarupplevelsen inte blev så positiv. Jag var på väg att överge Travis där, men såg i sista stund på Discord att man kunde migrera från travis-ci.org till travis-ci.com, vilket snabbade upp körningarna betydligt. Felmeddelandena ligger kvar, men jag fick i alla fall en grön badge som tack för besväret.

CircleCI var en helt ny tjänst för mig och till skillnad från Travis upplevde jag den som väldigt snabb, vilket är ett plus.

## Resultat och förbättringar

Kodkvaliteten landade på 9.79, vilket känns bra. Det finns några buggar, men de är taggade som "minor" och jag hittade inget oroväckande. Alla filer ser ut att ha rating A, vilket är bra. Kodtäckningen hamnade på 71%, vilket beror på mockningen. Jag gjorde inga större kodändringar under detta kursmoment, eftersom jag upplevde resultatet som tillräckligt bra. Det ger mig en ärlig chans att komma ikapp.

## CI-kedjor i Laravel

Laravel verkar ha ett testnings-API som de kallar för Laravel Dusk. I dokumentationen finns information om hur man kör sina "dusk tests" på Travis CI, Heroki CI och GitHub Actions, så jag tolkar som att det är de vanligaste verktygen som används om man jobbar med Laravel.

Jag kikade på Laravel i Packagist och de har en build passing badge som skvallrar om att de använder sig av Travis, men de skyltar inte med någon kodtäckning. Jag slog även upp Symfony, Phalcon och Yii. Hos Symfony och Yii hittade jag inga spår av badges, men Phalcon hade en uppsjö varianter där vissa paket inte hade några badges alls, medan andra hade badges från t.ex. Travis, Codecoverage eller codecov.io. Phalcon/migrations hade t.ex. 50% kodtäckning via codecov. Intressant nog noterade jag även ett par build failing badges.

## TIL

Det är faktiskt inte så dumt att ligga efter i en kurs. Folk löser vanliga problem och man behöver bara gå in på Discord för att hitta lösningar. Farligt, farligt! Men åh så tidssparande.
