---
---
Redovisning kmom04
=========================

## Flytta koden till egen modul

Att flytta ut koden var egentligen lättare än jag trodde. Vad det gäller mina egna filer hade jag koll på vad som behövde flyttas över och remserver-repot var till en stor hjälp vid skapandet av alla nya filer, t.ex. config-filerna.

## Testning

Att få till testningen hade nog inneburit rätt mycket pyssel om det inte var så att andra redan lyft problemen och diskuterat fram lösningar på Discord. Genom att läsa igenom vad som skrivits kunde jag lösa det utan några större problem. Testningen var dock fortfarande det mest tidskrävande momentet, särskilt eftersom jag även tog tag i mockningen som jag tidigare hoppat över.

Mockningen gjorde att jag tappade rätt mycket i kodtäckning. Bland annat har jag 0% kodtäckning på min Curl-klass, som inte behövs vid mockning, och jag har även lite lägre täckning på controllers och modeller. Det mesta ligger på 75-100%. Trots lägre kodtäckning kändes mockningen som en förbättring jämfört med att köra mot ett live-API, särskilt med tanke på att testerna ska köras av byggverktyg framöver. Kvaliteten på testerna skulle kunna förbättras, men jag har fått lägga ribban lite lägre i denna kurs.

## GitHub och Packagist

Att publicera koden till GitHub och få Packagist att synka fungerade så smärtfritt att det nästan inte behöver sägas något mer om saken.

## Återinstallation av modulen

Att återinstallera modulen gick bra. Jag kunde följa min egen beskrivning. Först tänkte jag att man kanske skulle behöva skriva in modulens namespace om man installerade den i ett annat repo än mitt eget, men autoloadern verkade ta hand om det.

Den nyttan jag kan se med moduler är att man relativt lätt kan tillföra funktionalitet till sin webbplats eller dela med sig av funktionalitet som andra kan ha användning av. Ur utvecklingssynpunkt kan det bli enklare att jobba med mindre beståndsdelar och det gör också att man aktivt måste tänka på att få bort onödiga beroenden, vilket bör underlätta testning och dokumentation samt ge bättre kodkvalitet. Dock blir det ju några extra steg när man hela tiden måste verifiera att det man gör både fungerar i modulen och i ramverket, särskilt om man i förlängningen även måste hantera stöd för flera olika versioner. I vårt lilla sammanhang blev dock förändringen inte så dramatisk. Filerna ligger på samma plats som tidigare och fungerar likadant.

## Paketering och versionshantering i Laravel

I Laravel hanteras paket på liknande sätt som i Anax, d.v.s. genom att använda require i composer-filen. Man kan även använda så kallade service providers som underlättar installationen och ser till att allt, t.ex. konfiguration och vyer, packas upp och laddas in på rätt plats i Laravels service container. Laravel ser ut att använda semantisk versionshantering.

## TIL

Att kunna skapa och installera paket via Packagist känns väldigt användbart!
